# Introduktion

I dette kapitel vil vi se på en teknik, der knytter ideen om en prototype til den kode, der skal få prototypen til at gøre det, vi gerne vil have den til. Metoden vi vil beskrive kaldes "_storycoding_". Den har til formål at tage den idé, vi har om en prototype igennem fire trin. Så vi ender med en fysisk prototype, der kan anvendes til for eksempel brugertest.

De fire trin er.
1. Lav et storyboard, der beskriver den interaktion prototypen optræder i.
2. Ud fra storyboardet, lav et tilstandsdiagram.
3. Ud fra tilstandsdiagrammet, lav et rutediagram.
4. Ud fra tilstands- og rutediagram. Skriv kode.

Nu ligner det meget en kageopskrift, men i den virkelige verden, vil man bevæge sig op og ned i rækkefølgen. Det kan være, at når tilstandsdiagrammet bliver lavet, så opdager man, at der mangler noget i storyboardet, og så må man gå tilbage. Det kan være, at når man skriver koden, at man opdager, at der mangler en tilstand eller en forgrening. Og så må man tilbage og rette til i tilstands- eller rutediagram. 

På samme måde kan det være nødvendigt at gentage de fire trin i storycoding, flere gange, når man opdager, at brugeren ønsker sig flere egenskaber eller andre egenskaber til ens prototype.

Det kan være meget fint at have en metode til at omsætte ideer til kode, hvis man ingen ideer har! Derfor vender vi os kort mod, hvordan vi kan generere nogle ideer.